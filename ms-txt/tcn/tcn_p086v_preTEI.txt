  soufle. Surtout fais que le gect soict tousjours plus hault que la chose moulée, pource que bien souvent le sable, en recuisant, s’enfle &amp; si le par ce mesmement sur le milieu, &amp; par ainsy la chose moulée demeurant plus haulte que le gect, le metal n’y peult courre à l’aise ou du tout n’y entre poinct. Fais aussy que le moule &amp; le gect soient bien recuits. Gecte aussy à coup &amp; hors du vent. Et si ta medaille est fort tanvre, mects une carte ou deulx ou trois espesseurs de papier dessoubs quand tu la vouldras mouler. En ceste sorte, le moule sera plus bas que le gect. Gecte aussy par l’endroit que ta medaille sera plus es moins espesse &amp; où il y aura moings de relief.   Sable excellent pour plomb, estain, et cuivre D Despuys je moulay d’os bruslé, de mache de fer &amp; feultre bruslé fort pulverisés &amp; subtiliés sur le mabre et bien meslés ensemble. Je les humectay bien fort avecq glaire d’oeuf battue. Et en ayant, comme des aultres, couvert la medaille, puys remply le chassis de sable de mine, je frappay mediocrement. Je le trouvay de fort bonne despouille &amp; moulay fort net. Je le laissay reposer toute une nuit. Le lendemain matin, je le fis recuire peu à peu l’espace de sept ou huict heures (car, s’il est possible, il ne fault qu’il reste aulcune humidité au chassis). Je y gectay deulx foys cuivre allié de ☾ comme vieulx K. La matiere vint fort belle, lustre, &amp; sonante, &amp; sans chappe, et mon sable ne se corrompist aulcunement. Despuys je y gectay plusieurs gects de plomb doux &amp; d’estain qui vindrent le mieulx &amp; plus nects que nul aultre que n’eusse trouvé encores. Quand tu moules, fais certains traicts aultour de ton moule dans le chassis affin d’attirer la matiere de tous costés, en ceste sorte.   Le potin de seringue &amp; aultres co ouvrages court mieulx encores que le fin laitton. Mays je croy qu’il est mieulx moictié cuivre &amp; moictie letton qui ont servi &amp; ont esté en ouvrage fort tanvre comme de poelonne &amp; semblables. J’ay veu bien venir ceste mixture de moictié.     Pour bien mouler, il fault gecter dans un grand chassis plusieurs medailles ensemble, car quand il y a beaucoup de matiere, &amp; que le crusol est presque plein, il chaufe dadvantage, &amp; puys si une medaille ne vient bien, l’aultre sera bonne. Il vault mieulx fondre au fourneau à souflets qu’au four à vent, pource que il donne la chaleur plus roide. Il est vray que le letton font bien au four à vent pource que il est plus aisé à fondre que le cuivre, comme estant plus aigre. Les fondeurs ont quelques uns ceste superstition qu’il n’y a que trois jours en la sepmaine bons à fondre, sçavoir le mardy, le mercredy jeudy et le sabmedy. Les aultres leur sont malheureulx. Quand tu moules, ne frappe pas excessivement sur la medaille qui est en sable, pource que cela l’empesche de despouiller bien net &amp; estonne le moule. Advise aussy que le sable ne surpasse point les bords du chassis, car cela faict la medaille moulée plus haulte que le gect, &amp; jamays en ceste sorte le metail n’entrera bien dans la forme. Fais doncq tousjours que la superficie de ton gect surpasse à ligne droicte le moule, et pour cest effect mects y, si bon te semble, un lopin de carton de telle espesseur qu’il te plaira. Les fondeurs, pour garder de soufler leur ouvrages de grand gect, il sont curieulx de tres bien recuire leurs moules. Et pour cognoistre s’ils sont assés recuits, ilz frappent du doigt contre, &amp; s’ils commancent à sonner comme un pot, ils le sont assés. Pour gecter net leurs canons, ilz meslent parmy leur terre, de fin sable de gect, s’ils en peuvent recouvrer.   Sable de Thoulouse Le bo communement bon est celuy qui se trouve en une vigne de Puy David, mays celuy qui est le plus excellent est celuy du Touch, pres de Sainct Michel &amp; vers Blagnac, en une vigne qui est bien haulte. Cestuy est plus delié &amp; un peu plus gras que l’aultre &amp; meilleur pour petits ouvrages. Il ne veult pas estre trop recuit.   