






Sel armoniac et albastre

Le sel armoniac bien pulverisé <-mou-> & broyé à
sec sur le mabre

moule fort net & est de tres belle despouille, & estant meslé
avecq

l'albastre pulverisé de mesme, ii ℥
pour lb dalbastre, il le faict

bien despouiller. Il suffist de l'humecter dans une cave ou
au serain

ou, pour avoyr plustost faict, dans une feille de papier
entre une

serviette mouillée. Mays advise qu'il n'y demeure pas trop, car
il

viendroit si destrempé qu'il ne seroit pas bon à mouler en
chassis,

ains en noyau, en quoy tu le pourras bien employer, pourveu qu'il

seiche fort à laise & loing du foeu. Aultrement la chaleur le
faict

gonfler & gecter le sel à la superficie, qui le rend
grumeleux.

Tu peulx <-en-> oindre d'huile daspic la
medaille, moulant en noyau.

Il est mieulx d'y mectre 4 ℥ de sel
armoniac pour lb et l'humecter

en lieu humide deulx ou trois jours,
& de telle sorte que, quand tu le prens

a poignées, il se tient, sans toutesfois s'attaquer &
empaster la main. Tu en

mouleras fort net. Mays laisse seicher & recuire bien fort,
laissant

le moule dedans affin qu'il adquiere force en recuisant, car il
vient dur

co{mm}e pierre, & en ceste sorte est plus seur a
bien despouiller. Aultrem{ent}, s[i] tu

despouilles sans avoir plustost recuit, il y auroit danger qu'il
s'esmiast en quelq{ue}

endroit à cause de sa delicatesse & subtilité,

mesmem{ent} si la medaille est de grand

relief. En ayant moulé, pulverise

le co{mm}e devant et remects à l'humide.



Tout sable qui

despouille bien ha corps

& faict bonne prise.

L'armoniac est gras

et <-a va-> toutesfois est

areneulx, qui faict bien

despouiller. Il n'y ha

point meilleure liaison

que des sels propres

aulx metaulx, car

estant meslés en

pouldre, ilz s'humectent

ensemble & se deseichent

& recuisent ensemble.




Sable de mine blanc des verriers

meslé de sel armoniac

Il se trouve en Cominge, pres de la ville
d'Aurignac, un sable blanc

<-mai-> co{mm}e du sel et maigre, dont les
verriers & potiers se servent,

qui se rend impalpable broyé sur le porphire & est
aisé à broyer.

Et l'estant, il semble albastre calciné. Il moule tres net,
et

n'en ay point trouvé qui moule plus delicat que cestuy là en ba<-f->s

relief. Il est excellent à mouler en noyau sans chassis, l'ayant
broyé

impalpable avecq de l'eau gommée ou pure sur le
porphire, puys le

posant espés comme moustarde ou un peu plus sur la medaille
legerement

oincte d'huile, ou d'olive, noix ou pour mieulx
d'aspic. Mays pour

mieulx faire <-mo->, laisse seicher de soy mesme, sans foeu, un
jour ou

deulx. Combien que, si tu as haste, tu le peulx bien chaufer, & il
ne

se fendra point s'il n'est posé trop cler. Il est vray qu'estant
ainsy

surpris du chault à coup, il faict quelques trous & pustules,

ce qu'il ne faict pas estant seiché à froit ou à l'ayse plustost

qu'estre recuit. Estant sec, recuits le & il soubstiendra
plusieurs

gects.


