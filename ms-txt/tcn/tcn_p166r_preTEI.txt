  Pour la boutique Si quelque chose est obmis: le moissonneur, pour laisser quelques espis, n’est pas repris. Si quelques artisans se plaignent qu’on descouvre les secrets des arts et que les deesses eleusines se plaignent comme à N. pytagorien de ce que on ha divulgué leurs mysteres, excuse toy sur le dire des anciens Hebrieulx recité par Josephe.  Comme la poulle cherche curieusement, parmy les bourriers dejectés d’une mayson, une miette ou quelque grain qu’elle depart à ses poulsins, ainsy aulx orphelins distribue on ce qui a esté cherché parmy les arts estimés villes &amp; abjectes.  Table de Cebés oysive, mays la boutique represente toutes choses actives.   Si le zelotype reprend que ce sont choses ramassées &amp; prinses d’aultruy, responds que, puys que Nullum est jam dictum quod non dictum aut factum sit prius &amp; que on tient que dans l’espace de mille ans tous les arts ont esté inventés, que tu ne penses pas pouvoir inventer quelque chose nouvelle, mays bien retrouver de nouveau les livres de Numa ensepvelis par &amp; de long temps incogneus &amp; oubliés, pour les publier à ceulx qui les ignorent; que le jour precedent est præcepteur du subsequent, par ainsy que tu as eu besoing d’aprendre des præcedents pour enseigner les subsequents. Les Latins ont prins des Grecs, comme Ciceron de Platon &amp; Vergile d’Homere. Aule Gelle, Valere Maxime n’ha faict qu’un recueil de divers autheurs desja escripts. Tite Live, son xxiii livre du 2 ou 3e de Polybe. Serapis estoict estimé entre les Ægiptiens inventeur de l’agriculture, &amp; touteffois Cerés entre les Siciliens. Pythagore &amp; aultres de Tyanée ont aprins par leurs peregrinations les disciplines desquels ilz se sont dicts inventeurs en leur pays, &amp;c. Le tisserant ne sera il poinct dict avoyr faict la toile ou l’estoffe precieulx, encores qu’il n’aye tainct &amp; retors, devidé &amp; præparé les bobines &amp; pelotons? Le masson n’avoir faict la maison, ains seulement ramassé les pierres toutes faictes? “Apollo a Chirone medicari didicit &amp; tamen deus medicinae habitus.” “Homerus Orphei poema imitatus est, nam cum Orpheus sic prius exorsus esset: Iram cane, deam dea, Cereris frugiferentis, ita reddit Homerus: Iram cane, dea, Pelidae Achillis.” In Justino martire, circa principium.     Aulx exemplaires grecs, il s’adjouste un psalme de David duquel sainct Athanase faict mention en in Sinopsi. Il se commance Parvus eram, &amp; au second verset le prophete royal dict: Manus meӕ Manus meӕ fecerunt organum et digiti mei aptarunt psalterium.    Garder chastaignes  Il les fault laisser dans leur coquille herissonnée jusques à ce qu’on les veuille manger. Et avec cella, les laisser en lieu humide ou à l’agout de quelque toict.    Bougie odorante du Mans  Ils fondent, parmy la cire &amp; bougie, de la rousine qu’on apelle en France de Bourgoigne, qui est blanche &amp; non pas si brusque &amp; seiche que l’aultre rousine. Ils parfument aussy le lumignon et meche.    Adoulcir l’or  Dissouldre du caput mortuum dans vinaigre distillé, filtrer &amp; congeler en sel &amp; d’iceluy cementer ☉, &amp; il l’adoulcist merveilleusement.    Augmenter la couleur du sol  Mects sur les cendres chauldes eau fort de vitriol, couvre d’un tuile la bouteille, c’est a dire la gueule, puys destoupe, &amp; il sortira une fumée espesse, sur laquelle mects l’or et il recepvra haulte taincture.    