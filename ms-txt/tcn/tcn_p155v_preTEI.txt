  Rose Pource que la fleur espanouye est vague &amp; ha ses foeuilles confuses &amp; entournées en diverses façons, elle ne se monstre poinct belle qu’elle ne soict paincte, &amp; d’aultant aussy qu’elle ha pois ou for que la queue d’estain, qui est aigre &amp; subtile, ne pourroict pas susporter. On moule la fleur de la rose seule &amp; à part, luy faisant le gect grosset affin qu’elle vienne b mieulx. Puys on couppe ce gect au ras de la queue du bouton, dans lequel aprés on hante &amp; soulde une tige de fil de letton, à laquelle aussy on soulde les foeuilles. Mays pource que l’estain, estant ainsy tanvre, est fascheux à soulder, et se peult fondre quelque foeuille, et qu’aussy les fleurs gectées &amp; principallement la rose ne sont pas belles sans estre painctes, on ne prend poinct la peine de soulder, mays on le hante les pieces à raporter &amp; on les colle avecq de la colle de poisson qui soict un peu destrempée &amp; parfondue espesse. Et affin qu’elle preigne mieulx, on chaufe legerement &amp; de lomg l’ouvraige d’estain, car estant froit, la colle ne prendroit pas. Aprés que ta fleur est ainsy reparée, tu resuits les joinctures des choses raportées avecq de la cire esb à esbaucher, qui est cire blanche meslée de force ceruse bien broyée, ou pour mieulx, blanc de plomb, la parfondant &amp; acommodant sur ton ouvrage avecq une petite poincte de fer chaulde. En ceste sorte, tu peux reparer ces petites barbes qui sont au milieu de la rose, ou les trous de la qui pourront estre en quelque foeuille. Aprés tu paindras ta rose selon le naturel. Si tu gectes ta rose en or ou argent, tu peulx bien raporter &amp; soulder. Et en ces mesmes metaulx, quand tu as quelque chose delicate à raporter comme une mouche ou semblable chose sur la fleur, la colle de poisson y est singuliere &amp; tient bien fort, l’arrestant avecques quelques petites poinctes qui servent de clou. Les foeuilles &amp; bouttons se peuvent mouler à deulx moules qui se pourront ouvrir estant recuits, mays non pas plustost. Aprés, lesdictes choses se raportent.   