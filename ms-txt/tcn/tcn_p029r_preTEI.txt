  Stuc pour mouler Ayés de la gomme dragant et la mectés tremper jusques à ce qu’ayant beu son eau elle soict enflée &amp; reduicte comme gelée. Lors broyés la bien fort sur le mabre, &amp; aprés ayés de la farine de segle, qui est meilleure que celle de froment à cause qu’elle est plus humide et ne rend pas la paste si brusque, et en saulpouldrés vostre gomme dragant &amp; continués à broyer et mesler ainsy peu à peu le et mesler legi la farine bien subtillement tamisée. Et la pestrissés comme si vous vouliés faire du pain, jusques à ce que vous vous cognoissiés qu’elle aye assés de corps &amp; soict ferme comme la paste du pain qu’on veult mectre au four. Cela se cognoist quand elle s’estire assés sans se rompre. Et si elle n’estoict assés forte, elle ne se sti despouilleroit pas bien. Estant ainsy præparée, frottés d’huile le cave au u avecq une broisse affin que l’huile penetre partout pour mieulx faire despouiller, et pressés la paste dedans bien fort. Et si elle ne se despouille pas bien, meslés y encores de la farine jusques à ce qu’elle aye assés de corps. Avecq cella, vous moulerés fort net telle ouvraige, ou masques ou festons qu’il vous plaira, qui seront secs dans un jour. Aprés, vous les apliquerés avecq colle forte ou colle de paste, comme il vous plaira, et les pourrés paindre et estoffer d’or &amp; toutes couleurs. On en faict les ornements des planchers à Romme. On en peult faire des ornements de lits. Si tu veulx que l’ouvrage demeure blanc, il vault mieulx mouler de plastre au lieu de farine. Il est vray qu’il est plus brusc et plus ferme aussy, mays il le fault præparer en ceste sorte: destrempe le estant en pouldre fort dans bonne quantité d’eau de sorte qu’il soict clair, &amp; le broye plusieurs fois le jour l’espace de quinze jours. Puys verse l’eau par inclination, et ramasse le plastre &amp; le broye subtillement sur la mabre, et le pose en quelque vaisseau plombé &amp; net, qu’il n’y tombe aulcune poulsiere &amp; ordure, &amp; le laisse à l’air &amp; au serain l’espace de quinze jours avecq son eau, et il deviendra mat, fort, blanc et legier, fort propre à faire assiete d’or bruny. Et de cestuy cy en pouldre peulx tu mesler au lieu de farine parmy la gomme dragant, et ton ouvraige sera fort beau. En default de plastre, tu y peulx mesler de la croye bien broyée ou de la ceruse, &amp; essayer du bol &amp; choses semblables. Ce stuc avecq la gomme dragant a cela de propre que comme il preste n’estant pas encores sec, il s’acommode ou sur choses rondes ou plattes, comme il te plaira. C’est pour faire un ornement à peu de frais.   La farine n’est bonne en cecy, ains la croye ou ceruse.    