  touteffoys ne l’oste pas que tu n’ayes du tout reparé la tortue, car ceste terre te servira de ciment s’il te fault enfoncer quelque chose ou reparer avecq le ciselet. S’il y a des baves aulx joinctures du molle, tu les osteras ou avecq le burin apellé chaple ou un trancheplume bien tranchant, ou avecq une lime petite, &amp; puys avecq le ciselet, ayant tousjours pour mieulx faire le naturel devant toy. Tu peulx friser sur une lime la pointe d’un ciselet qui ne soict poinct trampé, pour faire quelque chose grumeleuse. Pour ces deulx tortues &amp; choses creuses qui presuposent estre assés grandes, gecte ta ligue d’une moictié de plomb &amp; d’une moictié d’estain fin. Il y a plus d’affayre à mouler une tortue qu’à douze moules de fleurs. S’il y a du crocum dans ton sable, il n’y aura point de baves, &amp; si par cas fortuit il en y a quelques unes aulx costés, elles seront plus tanvres que papier, pourveu que ton moule soict bien serré d’une presse. Et pour faire les escailles des tortues ou aultres animaulx, tu peulx faire des petits ciselets en forme de portepiece ronde, aultres en façon d’une gouge ou d’une escaille de serpent &amp; lesard, et d’aultres sur une lime pour faire les friseures &amp; grommeleures. Les tortues qui ne se moulent poinct creuses n’ont pas tant d’affaire, car elles se moulent en deulx pieces pour les reparer, avecq des ciselets, de petits portes pieces, de petites couges, &amp; des ciselets cranés.     Huile de froment Il fault le faire entre deulx lames de fer bien vives, mesmement celle de bas sur laquelle, qui sera en pante, tu mectras du froment bien esgal &amp; uny. Et puys poseras dessus l’aultre toute rouge, &amp; la presseras jusques à ce que tu voyes bien desgouter l’huile noire. Reitere cela tant que tu en ayes assés. Cest huile est incontinent sec. Il dore les choses argentées &amp; brunies, augmente la couleur des choses dorées, sert de vernis sur le fer pour aprés y graver, pour vernir en tané des gardes d’espées. Et pourroit bien servir aulx faiseurs de cuir doré.  Il en fault user comme il est recent faict. Et pour les choses à mouler, il ne veult pas estre si espés que pour le tainct.  Il n’est pas pour en oindre les animaulx à poil, car il est trop fort &amp; roide, mays bien pour en donner un trait à un pied de petit animal, comme mouche &amp; semblables. Il est aussy excellent pour le taint des pierres blanches faulces.   