  Pour murailles de terre et bastiment rustique Les hirondelles nous ont aprins ce mestier, faisant leurs nids de boue meslée, pour avoyr liaison, avecq des festus &amp; brins de foing ou de paille. Es lieulx doncq où la pierre &amp; la brique manque, on ce peult ayder de terre à faire paroy &amp; muraille. En quoy la terre legiere, qui ne faict poinct de mottes estant labourée, ains qui est comme entremeslée d’arene, tient le premier rang pource que elle se bat &amp; tapit mieulx. Il est vray qu’il la fault humecter &amp; la avecq la palle baisse la coupper en forme de gasons, et ainsi la poser &amp; disposer. Ceste cy dure dadvantaige et n’y a pas tant de façon, et ne la seicheresse ne la faict poinct fendre &amp; crevasser. Mays pource que il ne se trouve pas partout de semblables terres, ceulx qui sont en bon &amp; fertile territoire, ayants designé avecq le cordeau les largeur &amp; longueur de leurs fondements, fichent en terres sur le bord d’iceulx d’une part &amp; d’aultre de grands ch perches &amp; ou chevrons pour apuyer des tables entre lesquelles ilz gectent la terre, faisant chasque couche d’un pied ou environ, l’entremeslant comme S.S.S de branches de bruyeres ou semblables choses, puys avecq trois formes de battouers l’appillent &amp; la battent. L’un s’appelle le mail, qui est en forme triangulaire comme A, et de cestuy on appille premierement la terre. Aprés on ce sert d’un qui est de billots poinctus par le bout &amp; emmanchés à un gros baston, &amp; cestuy est pour bien presser la terre aux extremités et bords de la muraille qui adhære aux tables, &amp; s’appelle. L’aultre s’appelle la batte, qui est pour aplanir &amp; battre la terre pour la derniere foys, ainsy qu’il appert par .C. Puys on faict un aultre couche de terre &amp; bruiere et on la bat comme est dict, &amp; ainsy on continue jusques à ce que la muraille est parfaicte, laquelle on couvre de bruyeres &amp; puys de terre. Aulcuns m entremeslent en ladicte muraille des rengs de brique. Ils font aussi la muraille en talluant, donnant a largeur aux fondements selon qu’on veult haulsser  la muraille. Laquelle estant vielle blanchist &amp; par là demonstre qu’il y a du salpestre. C’est pourquoy, quand elles tumbent, les pouldriers en font leur proffict.  A   