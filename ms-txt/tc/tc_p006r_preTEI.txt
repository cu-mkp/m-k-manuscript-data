  Pour poser et assoir dor bruny et donner rouge ou verd ou bleud  La ceruse &amp; blanc de plomb nest pas propre pour blanc poly ne pour brunissement pourcequelle est grasse Mays elle est bien bonne pour or mat qui se faict a huile la meslant avecq ocre jaulne &amp; mine po &amp; destrempant le tout a huile Et cest or mat ainsy aplique dure a la pluye comme les plomberies dorees &amp; choses semblables Doncques pour or bruny prens de bonne craye bien blanche bien broyee &amp; destrempee avecq colle a destrempe &amp; en fais quattre couches lune apres laultre sur le bois Et la derniere estant seiche frotte la avecq de la prele qui est une herbe aultrement appellee queue de cheval pour la rendre bien polye Apres ayes du fin boli armeni &amp; de la sanguine aultant dun que daultre aussy gros de suif de mouton comme une febve ou un poys selon la quantite du bol et un petit de charbon de saule ou aultant que de suif &amp; une demy coquille de nois pleine de safran demy brusle aulcuns y mectent un peu de sucre candy Broyes tout ensemble avecq eau &amp; lapliques sans gomme ne colle &amp; laisses seicher &amp; frottes le lieu que vous vouldres dorer avecq un lopin de drap blanc pour mieulx unir &amp; quand le lieu frotte est un peu luisant cest signe que lor se portera bien Ayant frotte lave avecq un pinceau net imbu deau claire le lieu que tu veulx dorer &amp; soubdain aplique lor lequel tu bruniras estant sec Et si tu y veulx poser du rouge cler &amp; en glasser de braye de la laque platte de venise sur le mabre avecq de lhuile de noix ou de lin Estant braye mesle du vernis de tourmentine ou daspic &amp; apliques sur lor avecq le pinceau le bresil &amp; la laque ronde se meurent Pour vert destrempe verd de gris avecq huile de noix ou de lin &amp; le braye apres mesles y du vernis de tourmentine &amp; non de aspic qui ne convient pas avecq le verdegris Si tu veulx glacer dazur il le fault poser sur argent bruny Et prendre azur desmail &amp; sans brayer destrempe le avecq vernis de tourmentine &amp; laplique    