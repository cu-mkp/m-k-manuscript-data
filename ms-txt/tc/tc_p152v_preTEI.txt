  Reparer les choses gectees  Il advient souvent que ce que tu as gecte faict des baves Ou par le default du moule Ou du gect ou du metal Le default du moule vient du plastre qui nest pas dur &amp; fort et ne soubstient pas au foeu (ce qui se corrige par le meslange du crocum) Communement aussy sil y a imperfection cest aupres du gect Sil y a aussy trop destain en chose mediocrement espesse il ne vient pas bien pourceque lestain gect√© espes se retire &amp; soufle Les choses aussy moulees en creux sont fantasques a gecter Si doncq il arrive quelque default Ayes un coisinet de cuir plein de sable subtil &amp; layant pose sur le bequet de la table des orfevres ou lon lime poses y ton ouvraige &amp; le tiens seur avecq une corde qui passe soubs ton pied Le sable dans le sac obeist &amp; se renge tantost espes dun coste &amp; minse de laultre Lors tantost avecq un burin fais &amp; trasse rudement les lignes subtiles qui sont obmises ou qui ne sont pas asses aparentes Ou avecq une lime ou un chaple oste les baves Et sil y a quelque default de matiere qui aye laisse quelque fosse ou chose trop cave regrate cela avecq un burin et encoche aultour du bort puys emprains cela avecq de la cire Et pose lempraincte sur une lame subtile de plomb &amp; marque ainsy la grandeur convenable de plomb ou de la ligue semblable a ta matiere puys pose la piece sur la chose encochee &amp; lattache bien avecq du fil darchal puys frotte de rosine le bort si cest estain ou plomb &amp; pose tout aultour de petites pieces tanvres de souldure ou destain ou daultre chose puys avecq un fer chault ou au foeu de la forge soulde et apres repare cela avecq les houtils susdicts &amp; avecq les ciselets convenables  Pour lor &amp; petit ouvraige il le fault cimenter sur une boule de plomb qui se posera sur le coissinet &amp; se tiendra ainsy avecq la corde       