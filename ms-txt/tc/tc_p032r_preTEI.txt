








Corps de cuirasse

Les lames haultes de lespauliere du brassard sont

co{mm}e chef doeuvre des maistres car il fault que
ces pieces

soient fort exactem{ent} vuides & adjoustees affin que le
mouvem{ent}

soict libre Les corps de cuirasse doibvent estre fort

uniment battus & menes avecq le marteau

Les morrions de milan sont tous dune piece & par
ainsy

meilleurs que ceulx qui sont de deulx







Painctre

Aussi tost que les couleurs des tableaulx sont bien seiches

Les flamans les vernissent pourceque elles ne se meurent

point plus quelles sont & demeurent en cet estat

Celuy qui scaict bien travailler a destrempe travaillera

bien a huile Mays au contraire celuy qui scait bien

travailler a huile ne travaillera pas a destrempe







Pour coucher lor a destrempe

Les scribes & painctres vulgaires font de
la batture

cest colle de menusier destrempee en eau sur le
foeu mediocrem{ent}

claire meslee de fort peu de miel cest a scavoir quelques

gouttes pour faire griper Et en forment des lettres ou

ce quilz veulent dorer avecq le pinceau Et bien
tost

apres couchent lor Mays jamays ilz ne font leur

ouvrage bien net Et sil y a beaucoup de miel cela ne

seiche qua grand peine Ceste couche se deffaict a la
pluye

Aultres font mieulx Ilz destrempent du sucre candy

en eau et le meslent avecq de la sanguine quilz
appellent

cocon fort braye y adjoustant un peu de savon Cestuy

se faict net & rend lor beau si on en faict son assiette


