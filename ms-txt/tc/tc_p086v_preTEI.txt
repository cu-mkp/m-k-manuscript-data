  soufle Sur tout fais que le gect soict tousjours plus hault que la chose moulee pourceque bien souvent le sable en recuisant senfle &amp; si le par ce mesmement sur le milieu &amp; par ainsy la chose moulee demeurant plus haulte que le gect le metal ny peult courre a laise ou du tout ny entre poinct Fais aussy que le moule &amp; le gect soient bien recuits Gecte aussy a coup &amp; hors du vent Et si ta medaille est fort tanvre mects une carte ou deulx ou trois espesseurs de papier dessoubs quand tu la vouldras mouler En ceste sorte le moule sera plus bas que le gect Gecte aussy par lendroit que ta medaille sera plus es moins espesse &amp; ou il y aura moings de relief   Sable excellent pour plomb estain et cuivre D Despuys je moulay dos brusle de mache de fer &amp; feultre brusle fort pulverises &amp; subtilies sur le mabre et bien mesles ensemble Je les humectay bien fort avecq glaire doeuf battue Et en ayant comme des aultres couvert la medaille puys remply le chassis de sable de mine Je frappay mediocrement Je le trouvay de fort bonne despouille &amp; moulay fort net Je le laissay reposer toute une nuit Le lendemain matin je le fis recuire peu a peu lespace de sept ou huict heures (car sil est possible il ne fault quil reste aulcune humidite au chassis) Je y gectay deulx foys cuivre allie de â˜¾ comme vieulx K. La matiere vint fort belle lustre &amp; sonante &amp; sans chappe Et mon sable ne se corrompist aulcunement Despuys je y gectay plusieurs gects de plomb doux &amp; destain qui vindrent le mieulx &amp; plus nects que nul aultre que neusse trouve encores Quand tu moules fais certains traicts aultour de ton moule dans le chassis affin dattirer la matiere de tous costes en ceste sorte   Le potin de seringue &amp; aultres co ouvrages court mieulx encores que le fin laitton Mays je croy quil est mieulx moictie cuivre &amp; moictie letton qui ont servi &amp; ont este en ouvrage fort tanvre comme de poelonne &amp; semblables Jay veu bien venir ceste mixture de moictie     Pour bien mouler il fault gecter dans un grand chassis plusieurs medailles ensemble Car quand il y a beaucoup de matiere &amp; que le crusol est presque plein il chaufe dadvantage &amp; puys si une medaille ne vient bien laultre sera bonne Il vault mieulx fondre au fourneau a souflets quau four a vent pource que il donne la chaleur plus roide Il est vray que le letton font bien au four a vent pource que il est plus aise a fondre que le cuivre comme estant plus aigre Les fondeurs ont quelques uns ceste superstition quil ny a que trois jours en la sepmaine bons a fondre scavoir le mardy le mercredy jeudy et le sabmedy les aultres leur sont malheureulx Quand tu moules ne frappe pas excessivement sur la medaille qui est en sable pource que cela lempesche de despouiller bien net &amp; estonne le moule Advise aussy que le sable ne surpasse point les bords du chassis car cela faict la medaille moulee plus haulte que le gect &amp; jamays en ceste sorte le metail nentrera bien dans la forme Fais doncq tousjours que la superficie de ton gect surpasse a ligne droicte le moule Et pour cest effect mects y si bon te semble un lopin de carton de telle espesseur quil te plaira Les fondeurs pour garder de soufler leur ouvrages de grand gect il sont curieulx de tresbien recuire leurs moules Et pour cognoistre sils sont asses recuits ilz frappent du doigt contre &amp; sils commancent a sonner comme un pot Ils le sont asses  Pour gecter net leurs canons ilz meslent parmy leur terre de fin sable de gect sils en peuvent recouvrer   Sable de Thoulouse Le bo communement bon est celuy qui se trouve en une vigne de puy david Mays celuy qui est le plus excellent est celuy du touch pres de Sainct Michel &amp; vers blagnac En une vigne qui est bien haulte Cestuy est plus delie &amp; un peu plus gras que laultre &amp; meilleur pour petits ouvrages Il ne veult pas estre trop recuit   