   qui ne se voye poinct &amp; jecteras tout subtillement par gentilesse dans le sac ou gibbessiere   Pour fayre transmuer une boule en un de a couldre subtil  de cuir  Fais un petit estuy de cuyr simple comme de vache ou marroquin asses espois hault de trois doits cousu comme le doigt dun gand &amp; de telle largeur que deulx pointes de doigt y puyssent entrer &amp; qui au bout qui est un peu fronsse a un trou rond de la largeur dun double liard Ayes un deulx boules de buys semblables &amp; que lune soict creuse &amp; ouverte dun trou rond seulem par un coste de sorte que le de a couldre y puysse entrer Doncq quand tu vouldras jouer Tu mectras ton estuy de cuir sur la table avecq la pillotte qui nest poinct creuse Passe le baston par dedans lestuy de cuir pour monstrer quil ny a rien monstre aussy la pelotte ronde Et tiens celle qui est creuse &amp; qui ha dedans soy le de a couldre entre le petit doit &amp; lannulaire Et ce de la main droite de laquelle tu tiens le baston Apres tu prens ton estuy de cuir &amp; le pose sur la pelotte creuse qui est entre les doits &amp; faisant semblant dy mettre de la pouldre doribus dessus tu remects le moule de cuir qui contient la pelotte du de sur la table Puys tu prens la pelotte ronde &amp; massive demeuree sur la table Et luy commandes de entrer par dessoubs la table dans lestuy de cuir Puys levant le cuir elle semble estre celle mesme combien que ce soit la creuse Puys tu la recouvres &amp; luy commandes quelle se fasse invisible Et lors levant lestuy en pressant tu enleveras quand &amp; quand la boule &amp; l la remectant avecq lestuy a part &amp; a  Il se trouvera en sa place un de pour les dames a qui le cul faict mal cest a dire le cul de lesguille   