



Pour faire les millas 



Il fault faire fraiser du millet pour en
tirer la croutte, et puis le

netoyerés bien. Aprés il fault le remouldre bien delié et le passer
par

ung cedas bien delié. Ce faict, il fault detremper la
farine avec du

beurre frais fondu et du laict, et qu’il y ait aultant
d’ung comme d’aultre,

de maniere qu’il soit fort clair, comme pate pour faire
bignetz. Et y

mettrés des jaulnes d’oeuf selon la quantite de la farine,
de sorte

qu’il revienne deux jaulnes d’oeuf pour
chaique millas. Puis y mettrés

du safran, si vous voulés, pour leur donner
ung peu de couleur.



Il fault aprés avoir des moulles, et fault qu’il soient de
terre,

de la façon d’ung fons de chappeau à la catholicque, mais il

fault qu’il soit ouvert par les deux boutz. Et puis ayant faict

bon feu, vous nettoyerés la place du fouyé où vous
voulés

mettre voz millas, et puis vous prandrés voz
moulles et les gresserés

bien fort affin que la pate ne se tienne pas quant elle sera
cuitte.

Ayant faict cela, vous mettrés voz dictz moules sur
la place du fouyé

bien nettoyée, et mettrés ung peu de farine au fondz, et les

emplirés de la pate cy dessus dicte. Aprés vous couvrirés
les

dictz moules d’ung couvercle, qui sera faict comme le
moulle mais

il fault qu’il soit plus grand, et qu’il ne soit pas ouvert

par dessus. Puis, ayant faict cela, vous mettrés ung peu de
foin

sur ledict couvercle et force rachaulx, et
y ferés bon feu

tout autour de charbon. Cela faict, vous en descouvrirés

ung de là à peu de temps, et verrés quant il sera cuit. Il

faudra qu’il soit dur.

