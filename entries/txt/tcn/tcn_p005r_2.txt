

Mirouers concave

Le mirouer concave composé de la forme susdicte rend une

infinité de gentilesses qui sembleroient magie. Si quelqu’un

se veult voir derriere, il fault mectre le mirouer concave

à terre sur son pied, & qu’il soict en panchant, aprés
regarder

d’un pas. Mays si tu regardes de pres, il te
represente à l’endroit,

mays le visaige fort grand & le poil de la barbe
gros comme










fisselle & representera aussi un teston grand comme
une

assiette, et les f{emmes} voyent les lieulx
secrets qu’elles ne veulent

pas monstrer aulx chirurgiens. Il gecte la
representation

hors de soy, et si tu touches du doigt <-le
lieu-> l’oeil de

la representation, un aultre doigt viendra contre le tien.


Tu feras lumiere bien loing de nuict à quelqu’un si tu
poses le mirouer concave derriere la chandelle posée sur
la fenestre. Tu liras & escripras bien loing de la
chandelle si tu le poses derriere la chandelle & poses & tourne
la concavité vers toy. Si tu mects le mirouer au bout de la
table & une chandelle dessus, il te representera deulx
lumieres sur la table. Pour voir ce qui se faict en une
rue, ferme une fenestre, où le plus que tu en fermeras sera
le meilleur. Fais à celle d’embas un trou gros comme le
petit doigt, tout rond, de part en part. Puys pose une foeuille
de papier sur la fenestre, & que le milieu de la foeille
soict sur le trou. Perce la foeille à l’endroict d’iceluy & de
sa mesme grandeur. Aprés adapte la face concave du
mirouer vers le trou & il te representera tout ceulx qui
passeront en la rue sur la foeille de papier. De mesmes
à la porte percée d’une chambre fermée. Tu en peulx
faire d’ondes & triangulaires & de la façon que Ptolomée
descript & Archimedes. Le concave aussy mect le foeu de
bien loing à de la paille, allume une chandelle, avecq le
soleil. À la reverberation aussy du foeu, il eschaufe.
    


