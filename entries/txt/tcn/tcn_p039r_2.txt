



Pastel

Il se cultive en Lauragués, où le fonds de la terre
est si fertil

que si tous les ans on y cultivoit le bled,
il se coucheroict pour

estre trop gaillard. C’est pourquoy alternativement on y faict

du pastel puys du bled. Pour la culture du
pastel, on laboure

la terre avecq des palles de fer
comme les jardiners. Aprés avecq des

rasteaulx on l’esmotte & on la subtilie comme
pour semer quelques

herbes potaigeres. On le seme communement à la
Saint Anthoine de

janvier. On en faict huict racoltes. Les premieres sont
meilleures.

Le meilleur pastel de Lauragués est celuy de
Carmail & celuy de

Auraigne. Et quelques foys le pastel est bon en
un champ & en celuy

qui est proche il ne vauldra gueres. La bonté du pastel
se cognoist

quand estant mis en la bouche il rend goust comme de
vinaigre, ou

quand en l’esmiant & rompant il ha quelque veines comme
moisies qui

sont comme dorées ou argentées. On l’espreuve à la cuve
des tinturiers,

et pour en charger une cuve il en fault six balles. Là
on y teint

plusieurs floquets de laine, et s’il tainct quinze fois
il est dict

estre de quinze florins, s’il donne xx tainctures, de xx
florins.

Le bon tainct jusques à 30 foys & communement jusques à
xxv ou 26.

