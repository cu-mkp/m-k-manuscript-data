



Reparer les choses gectées



Il advient souvent que ce que tu as gecté faict des

baves, ou par le default du moule, ou du gect,

ou du metal. Le default du moule vient du

plastre, qui n'est pas dur & fort et ne soubstient

pas au foeu (ce qui se corrige par le meslange

du crocum). Communem{ent} aussy, s'il y a
imperfection,

c'est auprés du gect. S'il y a aussy trop d'estain

en chose mediocrem{ent} espesse, il ne vient pas bien,

pource que l'estain gecté espés se retire & soufle.

Les choses aussy moulées en creux sont fantasques

à gecter. Si doncq il arrive quelque default,

ayes un cois[s]inet de cuir plein de sable subtil,

& l'ayant posé sur le bequet de la table des
orfevres

où l'on lime, poses y ton ouvraige & le tiens seur

avecq une corde qui passe soubs ton
pied. Le sable dans le sac obeist &
se

renge tantost espés d'un costé & minse de l'aultre.

Lors tantost avecq un burin, fais & trasse rudement

les lignes subtiles qui sont obmises ou qui ne sont pas

assés aparentes, ou avecq une lime ou un chaple
oste

les baves. Et s'il y a quelque default de matiere,

qui aye laissé quelque fosse ou chose trop cave,

regrate cela avecq un burin et encoche aultour du bort,

puys emprains cela avecq de la cire. Et pose

l'empraincte sur une lame subtile de plomb, &
marque

ainsy la grandeur convenable de plomb ou de la ligue

semblable à ta matiere, puys pose la piece sur la

chose encochée & l'attache bien avecq du fil
d'archal,

puys frotte de rosine le bort si c'est estain ou
plomb

& pose tout aultour de petites pieces tanvres de
souldure

ou d'estain ou d'aultre chose, puys avecq un fer
chault

ou au foeu de la forge, soulde, et aprés repare

cela avecq les houtils susdicts & avecq les ciselets

convenables.



Pour l'or & petit

ouvraige, il le fault

cimenter sur une

boule de plomb,

qui se posera sur

le coissinet & se

tiendra ainsy

avecq la corde.

    









    








