Que tout sable se peult rendre bon

Les artisans qui travaillent en grands ouvraiges &amp; qui ont besoing

pour avancer leur gaing de chercher des choses toutes præparees de nature

a cause quelle ne vent poinct a ses enffans ses denrrees Et pour gaigner

aussy le temps quilz employeroient a subtilier &amp; præparer artificiellement des

sables Cherchent celuy des mine s qui nest ne trop gras ce participant

de la terre ne trop maigre &amp; par consequent sans liaison Ains qui se

tire au profond de la sablonniere a certains mattons &amp; glebes qui demonstrent

sa naturelle compaction qui est asses difficille a rompre &amp; qui ha le grain

fort menu &amp; subtil &amp; qui se trouve doulx en le maniant entre les doigts

Et pourceque tel ne se trouve gueres que pres des rochers aulx pays

montueulx Ou aulx territoires maigres &amp; participans de larene Il ne

sen trouve pas en aulx environs de toutes les bonnes villes ou volontiers

les artisans se retirent Et par ainsy silz nen ont pres de leur demeure

Ils ayment mieulx le faire venir de loing comme de Lyon de venise de

parys pres la Saincte chappelle &amp; semblable lieulx Que de le præparer

Toutesfoys tu peulx estre certain quen tout lieu tu peulx rendre le sable de mine

bon &amp; propre a mouler Car sil est gros passe le par un

tamis

et sil nest encores asses subtil Lave le &amp; comme

leau sera un peu

reposee Vuyde celle qui est encores trouble en quelque

vaisseau

a part Le grossier sen yra promptement au fonds du

premier

vaisseau Mays celuy qui sera provenu de leau trouble

mise

a part ayant faict residence se trouvera fort subtil Et

lors sil na asses liaison broye le bien sec sur le

porphire

&amp; tu le rendras impalpable &amp; qui aura liaison comme

de la

croye Puys sil te semble tu le recuiras &amp; de rechef le

broyeras &amp; mesleras avecq des sels ou linge ou

foeultre brusle 

ou cendres de papier &amp; choses semblables lavees