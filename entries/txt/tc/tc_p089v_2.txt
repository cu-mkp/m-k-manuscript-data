

Sable de mine blanc des verriers

mesle de sel armoniac

Il se trouve en Cominge pres de la ville daurignac un sable blanc

<-mai-> co{mm}e du sel et maigre dont les verriers & potiers se servent

qui se rend impalpable broye sur le porphire & est aise a broyer

Et lestant il semble albastre calcine Il moule tresnet Et

nen ay point trouve qui moule plus delicat que cestuy la en ba<-f->s

relief Il est excellent a mouler en noyau sans chassis layant broye

impalpable avecq de leau gommee ou pure sur le porphire puys le

posant espes comme moustarde ou un peu plus sur la medaille legerement

oincte dhuile ou dolive noix ou pour mieulx daspic Mays pour

mieulx faire <-mo-> laisse seicher de soy mesme sans foeu un jour ou

deulx Combien que si tu as haste tu le peulx bien chaufer & il ne

se fendra point sil nest pose trop cler Il est vray questant ainsy

surpris du chault a coup Il faict quelques trous & pustules

Ce quil ne faict pas estant seiche a froit ou A layse plustost

questre recuit Estant sec recuits le & il soubstiendra plusieurs gects

